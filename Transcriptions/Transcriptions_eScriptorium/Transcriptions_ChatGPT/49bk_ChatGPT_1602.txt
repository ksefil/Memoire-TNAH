A ce guerrier veinqueur, affin qu'en l’univers  
Son renom fut porté par l’aisle de mes vers.  
Mais comme je taschoy de buriner sa gloire  
Dans l’immortel Airain du temple de Mémoire,  
Voicy, le PRINCE meurt, & les fieureux accès  
Sur le fatal retour procurans son décès  
Ont par un mesme coup rompu mon entreprinse,  
Esteint l’heur de l’Europe, & l’espoir de l’Eglise.  
O funeste accident! ô desastre obstiné!  
O extreme malheur! ô cas infortuné!  
O dommage infiny, ô perte irreparable!  
O estrange meschef, ô trespas desplorable!  
Ha! le Soleil, l’effroy, le bonheur, le rampart,  
Des valeureux, du Turc, des armes, du Soudart,  
Par ce desastre perd, met-bas, abbat, delaisse,  
Sa clarté, sa terreur, son effet, sa hautesse!  
Pour doncques publier ton regret vehement,  
Change en robe de dueil ton joyeux vestement,  
O Muse, mon doux soin, & sur ta chevelure  
Enlace du Cypres la funebre parure,  
Ou bien pour ta complainte à la cause esgaler  
Emprunte de Dido le doloreux parler,  
D’Hecube les sanglos, les plaintes de Narcisse,  
Les larmes de Biblys, & les regrets d’Ulysse:  
Mais non, mon cher honneur, non-non, ne tache-point  
La grandeur de ton dueil rendre esgale en-tout-point  
A la grandeur du mal, car la perte est extreme  
Immense, incomparable, & le dueil de soy-mesme,  
Comme effect, ne peut-pas toucher l’esgalité:  

Car de-vray, quel grand tas, quelle diversité  
D'obiects à ma douleur voy-je icy espandue?  
L'abondance me nuit, & mon ame esperdue  
Se perd dans l’infiny de tes perfections,  
Si j’ose tant soit peu toucher tes actions  
Ton haut sang, ou tes meurs, ô Phœnix de nostre âge,  
Mon cœur sera sans poux, ma bouche sans langage,  
Et mon poulmon sans voix, car mon entendement  
Ne peut porter le faix d’un si riche argument.  
C’est pourquoy je ne veux renouveller l’histoire  
De tes Ancestres grands, qui excedans en gloire  
Tous Princes de leur temps, par leurs guerriers explois  
Es champs Idumeans ont replante la Croix,  
Et fracassans l’effort des Infideles Princes  
Ont reduit à la foy maintes grandes Provinces:  
Il ne te suffit donc seulement d’estre extrait  
Du sang de tant d’Heros, mais ta vie en effet  
Monstre que leur vertu te fut hereditaire:  
Comme eux tu as battu le Scythique adversaire,  
Comme eux tu as le nom d’un grand guerrier acquis,  
Comme eux tu as pieça un pays reconquis,  
Comme eux tu as rendu nostre Camp redoutable  
Contre le grand effort du Turc espouventable,  
Si qu'estant nostre appuy, & du Scythe l’effroy,  
On te doit appeller le second Godefroy.  
Aussi de pieté la salutaire flame,  
Sainctement eschauffoit tes membres & ton ame,  
Et de si beaus effets causoit l’avancement,  
Car bien que le guerrier excelle esgalement  
En sagesse & valeur, sur qualités si belles  
Il ne peut toutesfois des palmes immortelles  
Sur-maçonner l’honneur, s’il n'a au cœur planté  
Pour ferme fondement le roc de pieté:  
Ceux, qui de-près ont veu l’action de ta vie  
N’ont-ilz pas remarqué de ton ame ravie  
L'Entousiasme vif, les beaus enleuemens,  
Les ravissans discours, & les saincts mouvemens?  
N’ont-ilz pas recognu par maint acte notable  
Rien ne t’estre plus doux, plaisant, & delectable  
Que quand, libre du-tout des soins de ce bas lieu,  
Ou DIEV parloit à toy, ou tu parlois à DIEV?  
Je t’ay veu quelques fois épris de la lecture  
D’un Poëme devot, sentir telle pointure  
De l’éguillon divin, que de soupirs ardans  
Ta bouche resonnoit, & les pleurs abondans  
Decouloient de tes yeux, si qu’un Zele supreme  
Faisoit un doux transport de toy hors de toy-mesme:  
Pour donc ne te priver de ton los merité  
Tu seras entre nous DAVID en pieté.  
Et affin qu’indiscret à tout vent qui se leve  
Sur mon triste discours, les voiles ie n’esleve  
De mon voguant vaisseau, je ne veux enfiler  
Au rang de mes propos ton excellent parler,  
Ton eloquence extreme, & ta rare faconde,  
Dont l’ornement divers estonnoit tout le monde,  
Et par le doux Aymant de ses accens vainqueurs  
Toute oreille perceoit pour derober les cœurs,  
Te rendant